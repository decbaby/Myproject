<?xml version="1.0" ?><article><title>वेदांता से चंदा लेकर फंसी बीजेपी-कांग्रेस</title><pub_date>Sun, 19 Jan 2014 05:02:21 GMT</pub_date><section></section><author></author><Link>http://navbharattimes.indiatimes.com/articleshow/29042986.cms</Link><description>अदालत ने गोवा पुलिस को विदेशी माइनिंग कंपनी वेदांता से गैरकानूनी तरीके से 5-5 करोड़ रुपये चंदा लेने के लिए बीजेपी और कांग्रेस...</description><abody> पणजी गोवा में कांग्रेस और बीजेपी के करारा झटका लगा है। स्थानीय अदालत ने गोवा पुलिस को विदेशी माइनिंग कंपनी वेदांता से गैरकानूनी तरीके से 5-5 करोड़ रुपये चंदा लेने के लिए बीजेपी और कांग्रेस की प्रदेश इकाई पर एफआईआर दर्ज करने का आदेश दिया। गौरतलब है कि गोवा के माइनिंग सेक्टर में वेदांता रिसोर्सेज की अच्छी-खासी मौजूदगी है।  गोवा के सरकारी कर्मचारी और आरटीआई कार्यकर्ता काशीनाथ शेट्टी की शिकायत पर जूडिशल मजिस्ट्रेट फर्स्ट क्लास ने शुक्रवार शाम यह आदेश सुनाया। अदालत ने आदेश में कहा, 'पहली नजर में चुनाव आयोग ने भी इसे जनप्रतिनिधित्व कानून-1951 और फॉरन कॉन्ट्रिब्यूशन (रेग्युलेशन) ऐक्ट-2010 के तहत उल्लंघन माना है।' अदालत ने पुलिस को एक सप्ताह के भीतर अनुपालन रिपोर्ट पेश करने का आदेश दिया है।  शेट्टी ने अपनी शिकायत में दावा किया है कि मुख्यमंत्री मनोहर पर्रिकर, लक्ष्मीकांत पारसेनकर, विनय तेंडुलकर और श्रीपद नायक ने अवैध खनन को कानूनी रूप देने के लिए वेदांता की सहायक कंपनियों से चंदा लिया। शेट्टी ने कांग्रेस के फ्रांसिस्को और सुभाष शिरोडकर का भी शिकायत में नाम दर्ज कराते हुए लिखा है कि पार्टी ने 2003-04 में अवैध खनन को कानूनन अनुमति देने के लिए कंपनी से 5 करोड़ रुपये लिए थे। 
</abody></article>