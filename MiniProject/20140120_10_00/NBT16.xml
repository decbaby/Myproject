<?xml version="1.0" ?><article><title>अपने-अपने दांव</title><pub_date>Sun, 19 Jan 2014 19:30:00 GMT</pub_date><section></section><author></author><Link>http://navbharattimes.indiatimes.com/articleshow/29061988.cms</Link><description>कांग्रेस और बीजेपी ने लोकसभा चुनाव के लिए- कम से कम सेनापति के स्तर पर अपनी-अपनी रणनीतियों को...</description><abody>कांग्रेस और बीजेपी ने लोकसभा चुनाव के लिए- कम से कम सेनापति के स्तर पर अपनी-अपनी रणनीतियों को अंतिम रूप दे दिया है। कांग्रेस ने राहुल गांधी को भले ही अपना पीएम कैंडिडेट घोषित न किया हो, लेकिन वह उन पर बड़ा दांव लगाने को तैयार हो गई है। कांग्रेस वर्किंग कमिटी की बैठक में तय किया गया कि राहुल पोल पैनल के चीफ के तौर पर कांग्रेस के चुनाव प्रचार की कमान संभालेंगे। इस तरह कांग्रेस की बागडोर नई पीढ़ी के हाथ में पहुंच गई है, जो वाकई एक महत्वपूर्ण बदलाव है। राहुल को प्रधानमंत्री पद का उम्मीदवार न बनाए जाने के पीछे की वजहों को समझना कठिन नहीं है। कांग्रेस अभी से अपने सहयोगियों को उलझन में नहीं डालना चाहती। उन दलों के कुछ सीनियर लीडरों को राहुल के नेतृत्व पर आपत्ति हो सकती थी। ऐसे में सुरक्षित रास्ता यही था कि चुनाव परिणामों का इंतजार किया जाए और फिलहाल यूपीए में किसी तरह की हलचल को रोका जाए।  राहुल गांधी पूरे उत्साह और गर्मजोशी के साथ सामने आए हैं। उन्होंने टिकट बांटने को लेकर नए मानदंड अपनाने के संकेत दिए हैं। इस स्तर पर राहुल के पास करने को बहुत कुछ है। अगर वह कुछ अच्छे, ईमानदार चेहरे पेश कर सकें तो पार्टी जनता में अपनी साख सुधार सकती है। सरकार पर लगे भ्रष्टाचार के आरोपों से पार्टी की छवि प्रभावित हुई है। लेकिन दूसरे दल भी जनता को पूरी तरह आश्वस्त नहीं कर पाए हैं। अगर अपनी एक नई टीम के साथ राहुल जनता के बीच जाएं तो तो लोग कांग्रेस की ओर लौट सकते हैं। यही राहुल की परीक्षा है। दूसरी तरफ बीजेपी की रणनीति कुशासन और करप्शन को मुद्दा बनाकर कांग्रेस पर सीधे-सीधे टूट पड़ने की है। पार्टी की राष्ट्रीय कार्यकारिणी और फिर राष्ट्रीय परिषद की बैठक में इस पर जोर दिया गया। पार्टी यह संदेश देना चाह रही है कि मुख्य मुकाबला तो उसमें और कांग्रेस में है, मगर कांग्रेस पहले ही पस्त हो चुकी है। हालांकि उसके नेता आम आदमी पार्टी (आप) को लेकर अपने भय को छिपा नहीं पा रहे हैं। वे अब यह बताने में लग गए हैं कि अव्वल तो कोई तीसरी ताकत है नहीं। और अगर है भी तो उस पर विश्वास न किया जाए क्योंकि वह कांग्रेस से हाथ मिला सकती है।  हाल के विधानसभा चुनावों के पहले तक बीजेपी अति आत्मविश्वास का शिकार थी। इन विधानसभा चुनावों में उसे सफलता तो मिली पर 'आप' के आगमन ने इस जीत का जायका बिगाड़ दिया। बीजेपी को डर है कि 'आप' शहरों में उसका खेल बिगाड़ सकती है क्योंकि शहरी वोटरों पर 'आप' का अच्छा-खासा असर है। हाल के सर्वेक्षणों में साफ हुआ है कि लोग पीएम के रूप में भले ही नरेंद्र मोदी को पसंद कर रहे हों पर बीजेपी को लेकर उत्साहित नहीं हैं। कुछ दिन पहले तक बीजेपी मीडिया में छाई रहती थी पर अब यह जगह भी 'आप' ने छीन ली है। जाहिर है, कांग्रेस और बीजेपी के सामने अलग-अलग चुनौतियां हैं। रास्ता उसी का आसान होगा जो जनता के बदल रहे रुख को बेहतर ढंग से समझ सके।
कांग्रेस और बीजेपी ने लोकसभा चुनाव के लिए- कम से कम सेनापति के स्तर पर अपनी-अपनी रणनीतियों को अंतिम रूप दे दिया है। कांग्रेस ने राहुल गांधी को भले ही अपना पीएम कैंडिडेट घोषित न किया हो, लेकिन वह उन पर बड़ा दांव लगाने को तैयार हो गई है। कांग्रेस वर्किंग कमिटी की बैठक में तय किया गया कि राहुल पोल पैनल के चीफ के तौर पर कांग्रेस के चुनाव प्रचार की कमान संभालेंगे। इस तरह कांग्रेस की बागडोर नई पीढ़ी के हाथ में पहुंच गई है, जो वाकई एक महत्वपूर्ण बदलाव है। राहुल को प्रधानमंत्री पद का उम्मीदवार न बनाए जाने के पीछे की वजहों को समझना कठिन नहीं है। कांग्रेस अभी से अपने सहयोगियों को उलझन में नहीं डालना चाहती। उन दलों के कुछ सीनियर लीडरों को राहुल के नेतृत्व पर आपत्ति हो सकती थी। ऐसे में सुरक्षित रास्ता यही था कि चुनाव परिणामों का इंतजार किया जाए और फिलहाल यूपीए में किसी तरह की हलचल को रोका जाए।  राहुल गांधी पूरे उत्साह और गर्मजोशी के साथ सामने आए हैं। उन्होंने टिकट बांटने को लेकर नए मानदंड अपनाने के संकेत दिए हैं। इस स्तर पर राहुल के पास करने को बहुत कुछ है। अगर वह कुछ अच्छे, ईमानदार चेहरे पेश कर सकें तो पार्टी जनता में अपनी साख सुधार सकती है। सरकार पर लगे भ्रष्टाचार के आरोपों से पार्टी की छवि प्रभावित हुई है। लेकिन दूसरे दल भी जनता को पूरी तरह आश्वस्त नहीं कर पाए हैं। अगर अपनी एक नई टीम के साथ राहुल जनता के बीच जाएं तो तो लोग कांग्रेस की ओर लौट सकते हैं। यही राहुल की परीक्षा है। दूसरी तरफ बीजेपी की रणनीति कुशासन और करप्शन को मुद्दा बनाकर कांग्रेस पर सीधे-सीधे टूट पड़ने की है। पार्टी की राष्ट्रीय कार्यकारिणी और फिर राष्ट्रीय परिषद की बैठक में इस पर जोर दिया गया। पार्टी यह संदेश देना चाह रही है कि मुख्य मुकाबला तो उसमें और कांग्रेस में है, मगर कांग्रेस पहले ही पस्त हो चुकी है। हालांकि उसके नेता आम आदमी पार्टी (आप) को लेकर अपने भय को छिपा नहीं पा रहे हैं। वे अब यह बताने में लग गए हैं कि अव्वल तो कोई तीसरी ताकत है नहीं। और अगर है भी तो उस पर विश्वास न किया जाए क्योंकि वह कांग्रेस से हाथ मिला सकती है।  हाल के विधानसभा चुनावों के पहले तक बीजेपी अति आत्मविश्वास का शिकार थी। इन विधानसभा चुनावों में उसे सफलता तो मिली पर 'आप' के आगमन ने इस जीत का जायका बिगाड़ दिया। बीजेपी को डर है कि 'आप' शहरों में उसका खेल बिगाड़ सकती है क्योंकि शहरी वोटरों पर 'आप' का अच्छा-खासा असर है। हाल के सर्वेक्षणों में साफ हुआ है कि लोग पीएम के रूप में भले ही नरेंद्र मोदी को पसंद कर रहे हों पर बीजेपी को लेकर उत्साहित नहीं हैं। कुछ दिन पहले तक बीजेपी मीडिया में छाई रहती थी पर अब यह जगह भी 'आप' ने छीन ली है। जाहिर है, कांग्रेस और बीजेपी के सामने अलग-अलग चुनौतियां हैं। रास्ता उसी का आसान होगा जो जनता के बदल रहे रुख को बेहतर ढंग से समझ सके।
</abody></article>