<?xml version="1.0" ?><article><title>दिल्ली में ‘भूतों’ से हो रही करोड़ों की ट्रेडिंग</title><pub_date>Sun, 19 Jan 2014 20:04:29 GMT</pub_date><section></section><author></author><Link>http://navbharattimes.indiatimes.com/articleshow/29069785.cms</Link><description>दिल्ली सरकार के खजाने पर अब ‘भूतों’ का साया मंडरा रहा है। वैट डिपार्टमेंट ने हजारों डीलर्स की पहचान की है, जो ऐसे लोगों...</description><abody>नई दिल्ली दिल्ली सरकार के खजाने पर अब 'भूतों' का साया मंडरा रहा है। वैट डिपार्टमेंट ने हजारों डीलर्स की पहचान की है, जो ऐसे लोगों के साथ व्यापार कर रहे हैं, जिनका वजूद ही नहीं है। विभाग फर्जी बिलिंग, गलत रिटर्न और धोखाधड़ी से इनपुट टैक्स क्रेडिट (आईटीसी) क्लेम करने के आरोप में हजारों डीलर्स को नोटिस भेजने की तैयारी में है। इसकी जद में वे डीलर्स भी आ सकते हैं, जिनके अपने रिटर्न में कोई गड़बड़ी नहीं है, लेकिन उन्होंने जाने-अनजाने में ऐसे लोगों से ट्रेडिंग की है, जो फर्जीवाड़ा करते हैं। ट्रेडर्स में विभाग की मैसिव ड्राइव को लेकर खलबली मची है और उन्होंने इसका विरोध करने का भी इरादा जताया है।  वैट डिपार्टमेंट की एन्फोर्समेंट सेल के एक अधिकारी ने बताया, 'हजारों की तादाद में डीलर्स के रिटर्न और खरीद-बिक्री के आंकड़े में अनियमितताएं पाई गई हैं। उनके खिलाफ बड़े पैमाने पर कार्रवाई की योजना है। इनमें बड़ी संख्या ऐसे ट्रेडर्स की भी है, जो गायब, गुमनाम या अनरजिस्टर्ड डीलर्स के साथ ट्रेडिंग कर रहे हैं।'  उन्होंने बताया कि सैकड़ों की तादाद में ऐसे डीलर्स की भी पहचान की गई है, जिन्होंने ऐसे ट्रेडर्स से सेल-परचेज दिखाकर आईटीसी क्लेम किया है। उनमें से कुछ के सेलर-परचेजर ने कभी कोई रिटर्न ही नहीं भरा। कुछ ने केवल बिक्री का ब्योरा (फॉर्म 2 बी) ही भरा है।[&amp;nbsp;&amp;#2332;&amp;#2366;&amp;#2352;&amp;#2368; &amp;#2361;&amp;#2376;&amp;nbsp;]  अधिकारी उन्हें घोस्ट ट्रेडर करार दे रहे हैं। उन्होंने आशंका जताई है कि इनसे जुड़े कुल टैक्स चोरी का आंकड़ा 4 से 5 हजार करोड़ से ज्यादा का हो सकता है। इसके अलावा कई जेनुइन डीलर्स ने दूसरे ट्रेडर्स को आईटीसी क्लेम दलाने के लिए 2बी स्टेटमेंट को रिवाइज किया है।  विभाग के रेडार पर ऐसे डीलर भी हैं, जिन्होंने टीडीएस राशि जितनी क्लेम की, उसके मुकाबले काफी कम टीडीएस सर्टिफिकेट जारी किया था। कुछ ने परचेज स्टेटमेंट (2-ए) में उन डीलर्स का नाम दिया है, जिनका रजिस्ट्रेशन कैंसल हो चुका है। कुछ डीलर्स ने कंपोजिशन स्कीम के तहत फायदा ले रहे ट्रेडर्स से भी परचेज का हवाला दिया है।  माना जा रहा है कि इतने बड़े पैमाने पर डीलर्स के खरीद-बिक्री की डिटेल्स में मिसमैचिंग या अनियमितताओं से उनसे व्यापार करने वाले ईमानदार टैक्स पेयर्स पर भी आंच आएगी। कम से कम उनका रिटर्न या आईटीसी क्लेम पास नहीं हो सकता।  एपेक्स चैंबर ऑफ कॉमर्स एंड इंडस्ट्री ने विभाग और वित्त मामलों का प्रभार देख रहे मुख्यमंत्री अरविंद केजरीवाल को लिखा है कि ईमानदार ट्रेडर्स को परेशानी में पड़ने से बचाया जाए। चैंबर के वाइस प्रेसिडेंट रघुवंश अरोड़ा ने कहा, 'वैट डिपार्टमेंट के साथ इसी महीने हुई बैठक में हमें ऐसे डीलर्स से ट्रेड करने पर चेताया गया था, लेकिन हम यह कैसे तय करेंगे कि जिससे सामान खरीद रहे हैं या जिससे बेच रहे हैं, वह ईमानदारी से ट्रेड कर रहा है या नहीं। यह काम डिपार्टमेंट का है। लेकिन डिपार्टमेंट जब तक यह तय करता है, काफी देर हो चुकी होती है।
</abody></article>